Divpadsmitais uzdevums: sugas izplatības modelēšana
================

## Termiņš

Uzdevuma pirmajai daļai līdz **2025-11-19**, izmantojot
[fork](https://docs.github.com/en/pull-requests/collaborating-with-pull-requests/working-with-forks/fork-a-repo)
un [pull
request](https://docs.github.com/en/pull-requests/collaborating-with-pull-requests/proposing-changes-to-your-work-with-pull-requests/creating-a-pull-request-from-a-fork)
uz zaru “Dalibnieki”, šī uzdevuma direktorijā pievienojot zinātniski
noformētu teksta dokumentu, sekojot Latvijas Universitātes Medicīnas un
Dzīvības zinātņu fakultātes noslēguma darbu vadlīnijām.

Ja ir vēlme dokumentu gatavot, [izmantojot
R](https://rstudio.github.io/visual-markdown-editing/citations.html),
pievienojiet arī atsauču ģenerēšanai nepieciešamos failus (parasti - bib
un csl), izmantojiet Hārvardas stilu atsauču noformēšanai.

Uzdevuma otrajai daļai līdz **2026-02-06**, izmantojot
[fork](https://docs.github.com/en/pull-requests/collaborating-with-pull-requests/working-with-forks/fork-a-repo)
un [pull
request](https://docs.github.com/en/pull-requests/collaborating-with-pull-requests/proposing-changes-to-your-work-with-pull-requests/creating-a-pull-request-from-a-fork)
uz zaru “Dalibnieki”, šī uzdevuma direktorijā pievienojot .Rmd vai .qmd
faila izveidotu .html izdruku, kuras nosaukums ir
Uzd12\_\[JusuUzvards\], piemēram, `Uzd12_Avotins.html`, kurā salīdzināti
izveidotie modeļi, sniegts skaidrojums kopīgajam un atšķirīgajam, un
izdarīta izvēle labākajam.

## Premise

Sugu izplatības modeļi (SDMs) ir plašs statistikas metožu un
skaitļošanas tehniku klāsts, kas izstrādātas tā, lai prognozētu sugu
telpisko izplatību, zinot vidi, kurā suga ir sastopama. Metožu loks
aptver gan klasiskās statistikas metodes kā vispārējos lineāros modeļus
(GLM) un vispārējos aditīvos modeļus binārai atbildei, dažādas
mašīmapmācību metodes, piemēram, jauktie meži (*Random Forests*), kuri
izmanto klātbūtnes-iztrūkuma datus, un maksimuma entropijas analīze
(*MaxEnt*), un dziļās mašīnmācības metodes (*ANN*, *backpropagation
neural networks*), kuras spēj strādāt ar tikai klātbūtnes datiem. Lai
gan vēsturiski plaši lietotas, daudzas datu analīzes metodes spēj
strādāt tikai ar klātbūtnes-iztrūkuma datiem (GLM, GAM, RF) vai tām ir
nepieciešams liels datu apjoms (ANN). Maksimuma entropijas analīze ir
kļuvusi par populārāko SDM rīku, jo tā ir ne tikai samērā vienkārša un
ātra, tās ietvaros fona vietas izmanto tikai tam, lai raksturotu telpā
kopumā esošo vidi, neizdarot pieņēmumus par to, ka suga jebkurā no šīm
vietām nav sastopama. Šī ir nopietna atšķirība no populārākajiem
risinājumiem klātbūtnes-iztrūkuma metodēm - jebkura vieta ir jāsalīdzina
ar sugas klātbūtņu vietām, lai izvēlētos modelēšanai nepieciešamās
nulles. Šāda pieeja ievērojami uzlabo modeļu kvalitātes metrikas, tomēr
jau pati procedūra ietver neērtu pieņēmumu - esošās zināšanas par sugas
izvietojumu precīzi raksturo vidi, kura tai ir nepieciešama (šis
attiecās uz jebkuriem SDMs), bet nepalīdz tālākā risināšanā - kā
paraugot fona vietas, lai neizpaustos klašu disbalanss, bet izveidotos
aptvere visiem vides apstākļiem. Šī iemesla dēļ, šajā projektā
izmantosim maksimuma entropijas analīzi.

Plašākā ekoloģijas kontekstā, svarīgi pieminēt nepilnīgas konstatēšanas
hierarhiskos modeļus. Šī ir modeļu kopa, kura palīdz risināt dabas
pētniekiem labi zināmo faktu - ne visas sugas vai visi to indivīdi
jebkurā laikā ir pieejami uzskaitei (notiek migrācijas, ārpus
veģetācijas sezonas augi var nebūt pieejami novērošanai, u.tml.) vai var
būt ne-konstatēti (pamanīti, atpazīti) pat tad, kad tie ir pieejami. Tas
nozīmē, ka nulles mēdz nebūt patiesas jebkurā dzīvās dabas uzskaitē.
Tomēr, lai risinātu nepilnīgas konstatēšanas modeļus, ir nepieciešams
liels daudzums datu - simtiem, vēlams pat tūkstošiem vietu, kurās ir
veiktas atkārtotās uzskaites ar salīdzināmu metodiku. Diemžēl šādu datu
nekur pasaulē nav daudz. Ja klātbūtnes dati ir uzticami, tad maksimuma
entropijas analīzē nulles vietas ir tikai vides kopumā raksturošanai, ja
nav izteiktas telpiskās atšķirības datu rašanās procesam.

Visbiežāk tomēr novērotāju piepūle nav vienmērīga vai nejauša. Tā kā
lielākā daļa informācijas par sugu atradnēm mūsdienās ir pieejama no
sabiedrības zinātnes portāliem, ir jārēķinās, ka sabiedrība potenciāli
vairāk apmeklē vietas savā tuvumā, sev ērtākās vai populārākās no
sastopamo sugu viedokļa. Savukārt vēsturisko datu ir potenciāli mazāk,
pirms to izmantošanas arī ir jāpārliecinās par iespējamām telpiskajām
īpašībām - novirzēm paraugošanas piepūlē un spējā raksturot aktuālo
vidi. Šīs novirzes ietekmē jebkuru SDM metodi, ja piepūle (gan telpiskā,
gan temporālā) nav zināma - vismazākā sagaidāmā ietekme ir
hierarhiskajiem sastopamības (klātbūtnes un skaita) modeļiem, kuros to
ir iespējams tieši analizēt. Arī klātbūtnes-iztrūkuma modeļiem, ja
pieņēmums par drošu konstatēšanu iztur kritiku.

Tā kā sugu novērojumu datubāzes, kuras satur pietiekoši daudz
informācijas, lai piepūli ņemtu vērā parasti ir nelielas, ir izstrādāti
integrētie izplatības modeļi. To lietojums ir pietiekoši sarežģīts un no
skaitļošanas resursu viedokļa - izaicinošs, tomēr ar šīm metodēm ir
iespējams vienotā informācijas telpā kombinēt datus, kas iegūti ar
dažādiem protokoliem. Dažādie protokoli ne tikai iekļauj vairākas
metodikas, kuras izmantot nepilnīgas konstatēšanas hierarhiskajos
modeļos, ir risinājumi, kas ļauj kombinēt tikai klātbūtnes,
klātbūtnes-iztrūkuma un sistemātisko uzskaišu rezultātus (kā hierarhisko
nepilnīgas konstatēšanas modeļu ievades dati). Integrētie izplatības
modeļi (*ISDMs*) sevī ietver vairākus modeļus vienotā sistēmā, kuras
viena daļa ir hierarhiskie nepilnīgas konstatēšanas modeļi, kuri veido
informāciju par sugas pieejamību un konstatējamību, ko tālāk nodod
klātbūtnes-iztrūkuma vai tikai-klātbūtnes daļai, palīdzot informēt par
iztrūkumu patiesumu. Savukārt tikai-klātbūtnes vai klātbūtnes-iztrūkuma
daļas palīdz ar datu apjomu (brīvības pakāpēm), lai raksturotu sugas
ekoloģisko nišu plašākā gradientu telpā. Šīs ir jaunas metodes, kuras
pagaidām nav sevišķi bieži izmantotas, piemēru ir maz. Nav skaidrs kā
veikt paraugošanas piepūles noviržu kontroli.

Sugu izplatības modelēšana nereti tiek saukta arī par ekoloģiskās nišas
modelēšanu. Šī projekta kontekstā tos lietojam kā sinonīmus, jo mēģinam
korelatīvi raksturot sugas saistību ar ekoloģiski jēgpilniem
gradientiem - tās ekoloģisko nišu. Tā kā šie gradienti ir izvietoti
ģeogrāfiskajā telpā, tos saucam par ekoģeogrāfiskajiem mainīgajiem
(EGV). Saistība ar ekoloģisko nišu un paši EGV rada vairākus nosacījumus
un ierobežojumus, kurus ņemt vērā veicot sugu izplatības modelēšanu un
lietojot tās rezultātus:

- novērojumiem ir jābūt pietiekoši precīziem telpā un laikā. Jo
  izteiktāka ir EGV telpiskā variabilitāte, jo augstāka nozīme
  koordinātu precizitātei. Attiecībā uz temporālo precizitāti, tai ir
  jābūt tādai, lai novērojums būtu veikts tajā pašā vidē, kurā ir tā
  koordinātes un kuru raksturo EGV;

- stacionaritāte atbildes funkcijās. Ir zināms, ka dažādi spēki sugu
  izplatību ietekmē dažādos mērogos, tāpat arī dažādās telpas daļās ir
  iespējamas atšķirīgas vienas sugas saistības ar tām pašām pazīmēm.
  Mēroga atkarības risināšanai ir izstrādātas dažādas pieejas, kuru
  ietvaros veido sākumā klimatisko modeli, tad augstākas izšķirtspējas
  vides raksturošanas modeli. Otrajā modelī var iekļaut pirmā modeļa
  projekciju, tās var apstrādāt atsevišķi vai hierarhiskā sistēmā.
  Reģionālo atšķirību risināšanai labākā pieeja ir izstrādāt modeli
  katram reģionam atsevišķi;

- ekoloģiskais līdzsvars ir nozīmīgs nosacījums, kuru ir grūti
  pilnvērtīgi ņemt vērā. Vērtējot SDM projekcijas saistībā ar to
  precizitāti un uzticamību, mums nereti nav zināmas visas izmaiņas, kas
  vidē ir notikušas. Ir zināms, ka sugu izplatības areāli pārvietojas,
  ir zināmi piemēri, kur nākotnes klimata iekļaušana SDM projekcijās ir
  sniegusi labus rezultātus. Ir zināmi arī slikti rezultāti. Viens no
  iemesliem sliktajiem rezultātiem ir saistīts ar iepriekšējo punktu -
  dažādos reģionos nereti ir atšķirības atbildes funkcijās, bet varbūt
  ir bijušas sliktas izvēles modeļa ieviešanā, varbūt ir izpaudušās
  starpsugu attiecības, bet varbūt novērotais ir dabiska daļa no
  metapopulāciju procesiem.

Jebkura modeļa izstrādē ir jādomā par konkrēto sugu, kura tiks modelēta
un kāds būs izstrādātā modeļa mērķis. Protams, par šīm lietām vajadzētu
domāt arī modeļu vērtētājiem un turpmākajiem lietotājiem. Tomēr šobrīd
mācamies. Ja izstrādātais modelis ir tāds, kuru plānots pārcelt
lietošanai jaunā vietā vai laikā, ir jāizdara rūpīgas izvēles attiecībā
uz telpisko krosvalidāciju, bet arī tas nepasargās, ja jaunais lietojums
būs reģionā, kurā suga vēl nav ienākusi vai aiz šķēršļa, kuru suga nekad
nav varējusi dabiski pārvarēt. Sugām, kurām raksturīgi dabiski
izplatīšanās procesi, vislabāk ir ar iespējami augstu biežumu atkārtot
modelēšanu, nevis vienmēr paļauties uz seniem modeļiem. Ja sākotnējais
modelis ir tāds, kurš labi aprakstās korekti noformētos neatkarīgos
testa datos, tad sugas dabiskajā izplatības areālā tam tādam arī ir
jābūt. Tomēr projekcijas var kļūt vājākas, vidē ienākot kādām citām
sugām. Vairums augstāk minēto SDM metožu analizē tikai vienu sugu pašu
par sevi - jebkuras konkurences vai simbiotiskās attiecības modelī ir
iekļautas netieši - suga ar savu klātbūtni raksturo apstākļus, kas tai
ir piemēroti. Ja nepieciešama precīzāka informācija par sugu sabiedrību
un tās izplatību, ir pieejamas vairāksugu metodes, tomēr tām ir
nepieciešams liels datu apjoms - vairāki simti vai tūkstoši katrai
analizējamajai pazīmei -, kurā nevienu sugu neietekmē nepilnīga
konstatēšana vai ir visas nepieciešamās pazīmes, kas ļauj to risināt.

Ņemot vērā Latvijā pieejamos datus un to apjomu, jo sevišķi par retajām
un dabas aizsardzībā nozīmīgajām sugām, galvenokārt izmantosim maksimuma
entropijas analīzi.

## Uzdevums

### Pirmā daļa - teorija

Iepazīstieties ar literatūru un piemēriem sugu izplatības modelēšanā. Ir
dažādi aspekti, kurus ņemt vērā, izvēloties datu analīzes metodi. Šajā
projektā mēs izmantosim maksimuma entropijas analīzi. Kā jebkurai datu
analīzes metodei, arī šai ir dažādas lietas, kuras nepieciešams ņemt
vērā un ieplānot. Neizbēgami, tās visas ir jāvērtē kopā, tomēr, lai
darba apjoms būtu samērīgs, katram ir izlozēta tēma, par kuru sagatavot
referātu. Šos referātus būs jāprezentē (prezentācijas gatavošanai
drīkstēs izmantot arī citu programmu). Referātu gatavojiet zinātniskā
stilā, kur vien tas iespējams, izmēģiniet apskatīto izaicinājumu/pieeju
ietekmi uz rezultātu. Šim nolūkam drīkst izmantot kādu no esošajām jau
apstrādātajām sugām un sagatavotajiem ekoģeogrāfiskajiem mainīgajiem vai
radīt sintētiskus datus, veidot simulāciju eksāmenu. Simulāciju
veidošana nav obligāta, tā būtu patīkama piedeva.

*Darbu drīkst rakstīt latviešu vai angļu valodā pēc autora izvēles.
Tomēr darba gaitā jebkuram terminam vai vārdam, kuru par tādu uzskatat,
nepieciešams iekavās norādīt to otrā valodā. Tātad, pamattekstam
latviešu valodā - oriģinālu angļu valodā, bet pamattekstam angļu valodā
ieteikt tulkojumu latviešu valodā.*

**Klātbūtnes dati: Jānis** Klātbūtnes vietu apjoms, cik izplatīta ir
novērojumu uzticamības vērtēšana, telpiskā filtrēšana, autokorelācijas
pārbaude, novērojumu aptvertais laika periods. Kādas ir atšķirības
klimata un dzīvotņu modelēšanā? Kā atšķiras pieejas neatkarības
nodrošināšanā ar EGV vairākos telpiskajos līmeņos?

**Vides kopumā raksturošanas (fona) vietas un piepūles kontrole:
Betija** Kas nosaka nepieciešamo fona punktu apjomu? Kādi ir tipiski
izmantotie skaiti klimata un dzīvotņu modeļos? Kā notiek piepūles
noviržu kontrole, kādus datus ir raksturīgi tam izmantot? Kā mainās ar
fona punktiem raksturotā vide, kontrolējot novērotāju piepūlei?

**Apmācības, validācijas un neatkarīgās testēšanas kopas: Rūta** Kas ir
katra no šīm kopām, kāda ir to loma modelēšanā? Vai un kādas ir
atšķirības pieejās attiecībā uz fona un klātbūtnes vietām katrā no
kopām? Kādiem mērķiem labāk kalpo atšķirīgās validācijas kopu izveides
metodes un kā tas saistās ar fona un klātbūtnes vietām?

**MaxEnt parametrizācija: Marks** Kādi ir galvenie
hiperparametri/maināmie iestatījumi, kāda ir to nozīme, kurā brīdī tos
mainīt - jebkurai pazīmju un parametru kombinācijai vai tikai daļai?

**Modeļa kvalitātes metrikas: Vita** Kādas metrikas tiek izmantotas sugu
izplatības modeļu izvērtēšanai, ko tās nozīmē un kādi ir to ierobežojumi
tikai klātbūtnes modeļos? Kuras metrikas rēķina katrai no
apmācību-validācijas-testēšanas kopām?

**Nulles modeļi: Jekaterīna** Kas ir nulles modeļi, kam tos izmanto sugu
izplatības modelēšanā, kurām metrikām un kurai no
apmācību-validēšanas-testēšanas kopām?

**EGV izvēle: Raitis** Kādas ir esošās pieejas MaxEnt EGV izvēlei, vai
un kādas pieejas drīkst izmantot no klasiskajām klātbūtnes-iztrūkuma
metodēm?

### Otrā daļa - prakse

Izmantojot projekta *sharepoint* direktorijās
“WP2_macibas/00_HPCrotalas” un “WP2_darbi/SuguIzplatibasModeli” sniegtos
piemērus, izstrādājiet sekojošo uzdevumu vienai sevis brīvi izvēlētai
sugai:

1.  Sagatavojiet astoņus modeļus ar atšķirīgu piepūles kontroli:

- bez piepūles noviržu kontroles (1. modelis);

- ar telpisko retināšanu, saglabājot vienu novērojumu ik 1 km šūnā, bet
  bez citas kontroles (2. modelis);

- bez telpiskās retināšanas, viens kopīgs piepūles noviržu kontroles
  slānis vienādi izmantojot visas sugas (ar vai bez ES aizsargājamajiem
  biotopiem); ar apakšvariantiem:

  - bez apakšgala limitācijas (3. modelis);

  - apakšgalu limitējot 10% no slāņa vidējās vērtības (4. modelis);

  - apakšgalu limitējot pie slāņa vidējās vērtības (5. modelis).

- bez telpiskās retināšanas, piepūles noviržu kontroles slāņa no sugām
  atkarīgo daļu veidojot ar sezonālo reģistrāciju pārklāšanās svarošanu;
  ar apakšvariantiem:

  - bez apakšgala limitācijas (6. modelis);

  - apakšgalu limitējot 10% no slāņa vidējās vērtības (7. modelis);

  - apakšgalu limitējot pie slāņa vidējās vērtības (8. modelis).

2.  Salīdziniet iegūtos rezultātus, ņemot vērā visos referātos iekļauto
    un diskutēto. Ivēlieties labāko modeli, argumentējiet savu izvēli.
    Vai atbildes funkcijās ir kādas ekoloģiski neloģiskas saistības vai
    kādi EGV, kas sabojā dzīvotņu piemērotības projekciju?

3.  Atkārtojiet labāko modeli, izslēdzot neloģiskos EGV (papildus
    devītais modelis).

Darbs veicams HPC `home/hiqbiodiv/TestingScripts/VardsUzvards` ar sevis
izveidotu struktūru. Esiet uzmanīgi ar failu ceļiem.
